<!DOCTYPE html>
<html>
<head>
<meta charset="UTF-8">
<title>Protocolli</title>
</head>
<body style="background-color:#B0E0E6;">
<h1 style= "font-family: Helvetica;text-align:center;font-size:300%;">Protocolli e servizi di rete</h1>
<p style="font-family: sans-serif;">Il funzionamento di una rete di calcolatori e' governato da un insieme di regole che definiscono la sintassi e la semantica dei messaggi, come pure la temporizzazione che lo scambio di informazioni deve rispettare. Queste regole danno origine ad algoritmi, che sono implementati mediante apposite procedure software, chiamate protocolli di comunicazione. I protocolli hanno l’obiettivo di produrre un corretto funzionamento della rete, al fine di garantire i servizi di trasferimento dati con le prestazioni desiderate dal progettista e dagli utenti. I protocolli di comunicazione di ARPANET prima, e di Internet poi, hanno subito una significativa evoluzione negli oltre 40 anni di vita della rete. Il primo protocollo di ARPANET fu definito nel rapporto BBN 1882 e prese quindi il nome di protocollo 1882. Con esso i computer potevano inviare al proprio interlocutore pacchetti di dimensione massima pari a 8159 bit, il cui formato prevedeva un campo di tipo, un campo di indirizzo e un campo per i dati. Quando il pacchetto veniva consegnato alla destinazione, questa inviava un messaggio di conferma di ricezione alla sorgente, denominato RFNM (Ready For Next  Message). Il protocollo 1822 copriva quelli che oggi chiameremmo livelli fisico, collegamento e rete. La generazione successiva dei protocolli ARPANET e' rappresentata da NCP (Network Control Program), sviluppato da Vinton Cerf, che permise la comunicazione tra processi attivi sui calcolatori della rete, aprendo la strada alla implementazione di applicazioni distribuite. NCP rappresenta un antesignano degli odierni protocolli di trasporto e comprendeva due protocolli: ARPANET Host-to-Host Protocol (AHHP) e Initial Connection Protocol (ICP). AHHP definiva le regole per la trasmissione unidirezionale di dati tra due processi attivi su due calcolatori collegati alla rete e ICP definiva le regole per l’apertura di due flussi unidirezionali tra gli stessi processi. I protocolli applicativi che implementavano ad esempio i servizi di posta elettronica e di trasferimento di file si interfacciavano con NCP e ne utilizzavano il servizio. La prima specifica del protocollo di trasferimento di file su ARPANET (FTP – File Transfer Protocol) risale al 16 aprile 1971, con la RFC 114 (si chiamano RFC – Request For Comments – i documenti che definiscono gli standard di Internet), mentre il primo protocollo per la posta elettronica in rete (la posta elettronica era un servizio comune gia' sui calcolatori timesharing) fu realizzato da Ray Tomlinson di BBN nel 1971, proponendo l’uso del carattere @ negli indirizzi. Il protocollo standard per la posta elettronica, SMTP (Simple Mail Transfer Protocol) fu definito nella RFC 821, di John Postel, del 1982. Nel 1973 Vinton Cerf e Robert Kahn, con il contributo di altri ricercatori del settore delle reti di calcolatori, svilupparono i protocolli TCP (Transmission Control Protocol) e IP (Internet Protocol), definiti nelle RFC 675 di dicembre 1974, 760 e 761 di gennaio 1980, che sostituirono NCP in tutti i calcolatori di ARPANET a partire dal 1 gennaio 1983. Con l’applicazione ai meccanismi di ricerca dei concetti relativi agli ipertesti, effettuata da parte di Tim Berners-Lee del CERN, la possibilità di reperire informazioni nella rete ebbe un immediato successo, anche grazie alla implementazione del primo browser grafico (Mosaic, che sarebbe diventato poi Netscape, Mozilla e oggi Firefox) da parte di Marc Andresseen dell’Università dell’Illinois a Urbana-Champaign. L’era del web era iniziata e con lei il grande successo di Internet, che prosegue oggi con gli applicativi di streaming, i sistemi peer-to-peer e le social network. La prima dimostrazione pubblica di ARPANET all’International Conference on Computer Communications (ICCC) di Washington del 1972 fu un enorme successo, al punto di stimolare la realizzazione di reti a pacchetto commerciali, la prima delle quali fu Telenet. Per questo motivo, nel 1977 l’ISO (International Organization for Standardization) iniziò ad elaborare una serie di standard per i protocolli di reti di calcolatori eterogenee, cioè realizzate con calcolatori di costruttori diversi e quindi basati su hardware e software diversi, a cui fu dato il nome OSI (Open Systems Interconnection). La definitiva apertura di Internet ad un insieme di reti interconnesse avvenne con l’abbandono del protocollo di instradamento centralizzato EGP (Exterior Gateway Protocol). In ambito scientifico pisano la rete ARPANET cominciò a destare un fortissimo interesse già a partire dal 1970, quando un gruppo di giovani ricercatori del Centro Nazionale Universitario di Calcolo Elettronico (CNUCE) dell’Università di Pisa intravide nelle reti di calcolatori un’opportunità straordinaria non solo per svolgere studi e ricerche in un settore scientifico allora di frontiera, ma anche per valutare l’impatto che tale tecnologia avrebbe avuto nel modo di erogare servizio da parte dei centri di calcolo scientifico nazionali. L’intuizione di Faedo e Torrigiani fu quella di avviare al CNUCE un’attività di ricerca sulle reti di calcolatori e contestualmente di promuovere la collaborazione tra i centri di calcolo, integrando, nel quadro di una rete a commutazione di pacchetto, i servizi da essi individualmente offerti senza però interferire con la normale attività dei singoli centri e, allo stesso tempo, minimizzando le risorse aggiuntive da dedicare al networking. Per poter concretizzare queste intuizioni, in prima istanza il CNUCE avviò una collaborazione con il Centro Scientifico IBM di Pisa diretto da Renzo Marconi. Quattro ricercatori pisani, due del CNUCE (Luciano Lenzini e Renato Matteucci) e due del Centro Scientifico IBM di Pisa (Paolo Franchi e Alessandro Fusi), si trasferirono dal ’73 al ’74 al Centro Scientifico IBM di Cambridge (Massachusetts, USA) con l’obiettivo di effettuare studi e ricerche sul computer networking. Nel mese di giugno 1974, fu formalizzato l’avvio del progetto REEL (Rete di Elaboratori) fra CNEN (Divisione Gestione Sistema Informativo, Bologna), CNR (Istituto CNUCE4, Pisa), CSATA (Centro Studi Applicazioni Tecnologie Avanzate, Bari), Centro Scientifico IBM di Pisa, e i centri di calcolo delle Università di Padova e di Torino per la progettazione e la realizzazione di una rete di calcolatori a commutazione di pacchetto tra i vari centri di calcolo delle suddette istituzioni: nasceva Rpcnet (REEL Project Computer NETwork). La descrizione dell’architettura Rpcnet che ne derivò è riportata in Lenzini e Sommi. In termini molto generali, possiamo dire che l’architettura di Rpcnet, è strutturata in due livelli funzionali: il primo, partendo dal basso, comprende le funzioni di comunicazione, mentre il secondo include le funzioni di interfaccia. Tra le funzioni di comunicazione meritano di essere menzionate la gestione dei canali fisici tra nodi adiacenti, il forward dei pacchetti e il protocollo di routing, tramite il quale vengono popolate le tabelle di routing e viene gestita la riconfigurazione della rete nel caso di cadute/attivazioni di componenti hardware/software. Applicazioni residenti su elaboratori diversi scambiano dati attraverso i canali logici resi disponibili dalle funzioni di interfaccia, tra le quali ricordiamo il controllo di flusso, la segmentazione ed il riassemblaggio dei blocchi di dati scambiati, il recupero da situazioni di errore ed il controllo del dialogo (half-duplex/full-duplex). Un’altra caratteristica importante delle funzioni di interfaccia è la gestione di un servizio connectionless a livello applicativo sul quale veniva “mappato” il servizio di messaggistica tra utenti, ovvero quello che oggi viene chiamato servizio di posta elettronica. Per rendere il progetto REEL visibile a livello nazionale, il 21 ottobre del 1976, CNUCE e Centro Scientifico IBM di Pisa tennero una conferenza stampa a Milano per i giornalisti scientifici italiani; il giorno successivo, a Venezia, si svolse una giornata di studio dedicata alla presentazione dell’architettura e dei protocolli di Rpcnet. Per la prima volta veniva presentata una rete nazionale a commutazione di pacchetto interamente progettata ed implementata in Italia. Alla fine del 1976, il software Rpcnet era già funzionante sui sistemi operativi VM/370 e OS/VS installati sugli elaboratori IBM Sytem/370 di cui erano dotati i partner del progetto REEL. Il minicalcolatore IBM System/7 (con il ruolo di front end processor), disponibile presso alcuni centri di calcolo, svolgeva anche il ruolo di concentratore di terminali. Nel 1978 la Commissione Generale per l’Informatica del CNR, presieduta da Giuseppe Biorci, decise di sperimentare Rpcnet tra i centri di calcolo dello stesso Consiglio Nazionale delle Ricerche per attuare la propria politica nazionale di calcolo. Rpcnet contribuì indubbiamente a creare una cultura di networking tra i gestori del calcolo in ambito CNR e Universitario e quindi a preparare il terreno che avrebbe, a distanza di qualche anno, facilitato il passaggio alla rete Internet. L’esperimento dimostrò come, grazie a Rpcnet, fosse possibile non solo integrare le risorse hardware e software dei centri di calcolo partecipanti, ma anche, e soprattutto, trasferire preziose conoscenze culturali e professionali dai centri di calcolo più avanzati a quelli di nuova istituzione. 
</p>
</body>
</html>