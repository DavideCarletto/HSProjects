<!DOCTYPE html>
<html>
<head>
<meta charset="UTF-8">
<title>STELLA</title>
</head>
<body style="background-color:#B0E0E6;">
<h1 style= "font-family: Helvetica;text-align:center;font-size:300%;">La rete via satellite: STELLA</h1>
<p style="font-family: sans-serif;">In Europa la progettazione, realizzazione e sperimentazione della prima rete a pacchetto via satellite, denominata STELLA (Satellite Transmission Experiment Linking Laboratories), iniziò nel 1978 su richiesta e con il finanziamento dei fisici delle alte energie che in quel periodo effettuavano esperimenti sulle particelle elementari al CERN di Ginevra. Le motivazioni che favorirono la nascita e lo sviluppo di STELLA vanno ricercate nella natura stessa degli esperimenti svolti dai fisici con l’acceleratore di particelle del CERN. Tali esperimenti di norma comportano la raccolta di enormi quantità di dati generati al CERN durante l’esecuzione degli esperimenti ed elaborati da gruppi di fisici dislocati in varie nazioni europee; l’assenza di un servizio di trasmissione dati ad altissima velocità tra il CERN e tali laboratori complicava notevolmente l’elaborazione dei dati sperimentali. Allora, infatti, i dati prodotti al CERN venivano memorizzati su nastri magnetici e successivamente trasportati nei singoli laboratori nazionali utilizzando metodi di trasporto convenzionali (macchina, treno, aereo, ecc.). Tale organizzazione del lavoro innescava l’ennuplicazione dei dati e dei programmi di elaborazione e un numero elevatissimo di trasferte dei gruppi di ricerca, con il risultato di precludere ai fisici non presenti al CERN la possibilità di seguire l’evoluzione temporale degli esperimenti. Per questi motivi il CERN mostrò un grande interesse alla proposta dell’ESA di utilizzare l’Orbital Test Satellite (OTS) per implementare un servizio dati ad alta velocità (2 Mbps) tra il CERN ed i laboratori di cinque istituzioni di ricerca: l’INFN (Pisa e Frascati) in Italia; il laboratorio di Rutherford (RL) in Inghilterra; il laboratorio di Desy, in Germania; l’University College (UC) of Dublin, EIRE; la Technical University (TU) of Graz, in Austria. Nel 1978, tali istituzioni formalizzarono, assieme al CERN e l’ESA, la loro adesione al progetto STELLA nell’ambito del quale si formarono tre gruppi distinti ma in costante collaborazione: ESA, UC Dublin e TU Graz focalizzarono la loro attività di ricerca sui sistemi di antenna e di radio-frequenza oltre che sui sistemi di misura del canale satellitare; CERN, CNUCE e RL si dedicarono alla progettazione e allo sviluppo dell’architettura, dei protocolli e dell’hardware della rete packet switching via satellite OTS; infine, i fisici delle alte energie giocarono ovviamente il ruolo di utilizzatori dei servizi resi disponibili dal progetto. Da notare che l’INFN, non avendo esperienza nel settore del networking, coinvolse nello STELLA l’Istituto CNUCE del CNR il quale assunse la leadership nella progettazione e sviluppo della parte relativa al networking. Ciascun partner del progetto si equipaggiò con un minicalcolatore PDP/11, denominato LDC (Link Data Computer) al quale si collegavano in sequenza il CIM (Communications Interface Module) che implementava il protocollo MAC di accesso al satellite (progettato dal CNUCE), il modem e un’antenna satellitare del diametro di 5 metri. In Italia, l’antenna fu installata nel cortile del CNUCE, a Pisa. L’hardware del CIM fu progettato e realizzato dal CERN mentre il modem fu realizzato da Marconi e GTE su specifiche fornite dall’ESA. In ciascun laboratorio, l’LDC era collegato ad (almeno) una Local Area Network alla quale si collegavano inoltre uno o più mainframes. In Italia il progetto fu possibile grazie al finanziamento dell’INFN, e alla sua capacità di persuadere Telespazio a installare l’antenna OTS al CNUCE dove venne effettuato lo sviluppo del software per l’intero progetto e la sperimentazione dei fisici italiani. La prima fase del progetto STELLA, si concluse all’inizio del 1981. L’architettura di STELLA era simile a quella di Satnet, ma con un protocollo MAC per l’accesso delle stazioni al canale via satellite molto più semplice. In particolare, il MAC apparteneva alla classe dei protocolli TDMA con trama dove, una piccola porzione della trama medesima veniva utilizzata in contesa (S-ALOHA) dalle varie stazioni per effettuare richieste di banda. Il servizio offerto da STELLA ai fisici fu il trasferimento di file tramite il quale archivi di grossa dimensione residenti su dischi o su nastri potevano essere trasmessi alla velocità di 1 Mbps tra i laboratori europei dei vari partner del progetto. I dati da trasferire dovevano però risiedere sui mini elaboratori (LDC) dislocati presso le stazioni di terra. In attesa che il satellite OTS fosse operativo per la sperimentazione, il software e l’hardware di STELLA vennero affinati (debugged) dal gruppo del CNUCE utilizzando il satellite Italiano SIRIO con apparecchiature messe a disposizione della Telespazio presso le stazioni del Fucino e di Gera Lario. La seconda fase del progetto si concluse nel 1983 e costituì l’evoluzione di STELLA in due direzioni. Da una parte, la progettazione e la realizzazione dell’applicazione di “Remote Control Room” tramite la quale fu dimostrato che i ricercatori dei laboratori remoti potevano seguire l’evoluzione dell’esperimento effettuato presso l’acceleratore di particelle al pari dei loro colleghi presenti al CERN. Dall’altra, l’interconnessione di STELLA con reti locali e reti a copertura geografica estesa in modo da rendere fruibile il servizio della “Remote Control Room” e degli altri servizi da parte di istituzioni distanti rispetto alle stazioni di terra. A tale scopo il gruppo del CNUCE progettò e implementò un protocollo di interconnessione funzionalmente equivalente al protocollo IP che in quel periodo era in fase di sperimentazione negli USA. Nell’ambito del progetto STELLA furono interconnesse tre reti: CERNET (installata al CERN e in Italia fra il CNUCE e la sede INFN di Pisa), Cambridge Ring (installata al CERN e al CNUCE) ed EURONET di tipo X.25 (fra il CNUCE, il CCR di Ispra e UCD). Il progetto STELLA fu ufficialmente presentato alla comunità scientifica europea con una dimostrazione tenutasi al CNUCE nell’ottobre del 1983, presenti i rappresentanti dei principali centri di ricerca europei. </p>
</body>
</html>