<!DOCTYPE html>
<html>
<head>
<meta charset="UTF-8">
<title>OSI</title>
</head>
<body style="background-color:#B0E0E6;">
<h1 style= "font-family: Helvetica;text-align:center;font-size:300%;">Lo standard OSI: OSIRIDE</h1>
<p style="font-family: sans-serif;">Rpcnet evidenziò presto grossi limiti: in primis, era realizzato solamente sui sistemi operativi IBM per cui di fatto escludeva dall’inserimento in rete qualunque calcolatore che non fosse prodotto da Big Blue. I protocolli di Rpcnet, inoltre, non erano conformi agli standard internazionali OSI (Open Systems Interconnection) dell’ISO (International Standards Organization): standard ormai consolidati e sui quali pesavano il consenso pressoché unanime a livello internazionale da parte dei costruttori di mainframe e le concrete aspettative degli utenti. Rpcnet, in particolare, non supportava i protocolli di interfaccia X-25 che, oltre ad essere stati inglobati nell’OSI, erano implementati dalla rete a pacchetto nazionale (ITAPAC) gestita dalla SIP. Per risolvere questi problemi, il CNUCE, diretto in quel periodo da Gianfranco Capriz, propose al CNR il varo del progetto OSIRIDE (OSI su Rete Italiana Dati Eterogenea) adottando l’architettura e i protocolli dell’OSI per interconnettere i centri di calcolo CNR e Universitari italiani. Siamo nel 1982.  In base alle esigenze degli utenti del mondo scientifico italiano (ben note a seguito dell’esperienza Rpcnet) e dopo aver contattato le manifatturiere di elaboratori installati nel CNR per accertare la disponibilità di prodotti OSI, il team OSIRIDE selezionò, per ogni livello dell’architettura, i protocolli ritenuti utili per la comunità scientifica nazionale. Per i primi tre livelli in particolare fu, ovviamente, scelta l’X.25 di ITAPAC in modo da consentire ai vari centri di calcolo di comunicare tra loro attraverso i circuiti virtuali X.25 mentre per il livello applicativo furono scelti i protocolli di file transfer o FTAM e di posta elettronica o X.400.  Dopo alcuni test preliminari, il team di OSIRIDE si accorse ben presto che elaboratori di costruttori diversi non riuscivano a dialogare tra loro nonostante i rispettivi costruttori avessero dichiarato la conformità dei prodotti alle specifiche del protocolli OSI. Ciascuna azienda, interpellata, finì per scaricare sulle imprese concorrenti ogni responsabilità. Per superare questa situazione di stallo fu attivata, nell’ambito del progetto OSIRIDE, l’iniziativa OSIRIDE-Intertest, con l’obiettivo di valutare la interoperabilità dei prodotti OSI forniti da sei costruttori (Bull, Digital, Hewlett-Packard, IBM, Olivetti, Unisys) i cui elaboratori erano presenti nei centri di calcolo CNR e universitari. Oltre ai sei costruttori, aderirono all’iniziativa anche la società Tecsiel del gruppo IRI-Finsiel (diretta in quel periodo da Gianfranco Capriz, ex direttore del CNUCE) e la SIP. TECSIEL era specializzata nello sviluppo di protocolli di rete mentre la SIP aveva la responsabilità di gestire ITAPAC. Questo approccio dava per scontato che ciascun partner di OSIRIDE avesse verificato la conformità dei propri prodotti all’OSI tramite, ad esempio, un centro di test. In alternativa, in OSIRIDE-Intertest fu effettuata la progettazione e l’implementazione di una architettura e di una metodologia di intertest tramite le quali il software OSI fornito dai costruttori, installato presso i centri di calcolo, potesse essere sollecitato con decine di migliaia di sequenze predefinite di servizi OSI (ad esempio, apertura di una connessione, invio dati, chiusura della connessione) o scenari di test. Il log dei test effettuati sul software OSI dei costruttori veniva poi confrontato automaticamente (utilizzando strumenti software) con i risultati previsti dall’OSI. Ogni qual volta si presentava un mismatch, i team locali dei costruttori intervenivano per cercare di risolvere il problema, spesso legato a un‘interpretazione errata dello standard. Di frequente, durante la fase di debug, venivano coinvolti anche i laboratori di sviluppo del software OSI dei costruttori, localizzati in tutto il mondo. In alcuni casi furono invece scoperti degli errori negli standard per cui il CNUCE segnalò i medesimi ai comitati di standardizzazione dell’OSI affinché apportassero le modifiche necessarie. Fu davvero sorprendente registrare come OSIRIDE-Intertest contribuì a rilevare centinaia di bug nei prodotti OSI rilasciati dai costruttori. Le aziende, prima dell’attivazione del progetto, erano convinte che il loro software fosse perfettamente conforme agli standard OSI, in quanto validato nei propri centri di test: nessuno dei costruttori volle mai rendere pubblico il documento che descriveva i bug scoperti e il CNUCE, che gestiva il documento. La Cooperation for Open Systems International, la più grande organizzazione mondiale OSI costituita da tutti i costruttori di elaboratori, inserì OSIRIDE nel novero dei sei progetti OSI più interessanti a livello mondiale. Nel 1986, dopo che il software OSI fu accuratamente testato nell’ambito di OSIRIDE-Intertest, si diede inizio alla pianificazione delle installazioni nei vari centri di calcolo coinvolti. Ma due eventi cruciali, avvenuti in quel periodo, decretarono la fine prematura del progetto: da una parte, l’insorgere di una crisi economica a livello mondiale, indusse i costruttori a non investire ulteriormente sui prodotti OSI; dall’altra, la scintilla di Internet e dei suoi servizi di Telnet, File transfer e posta elettronica, fino a quel momento confinata negli ambienti scientifici e militari, scoccò e quindi pervase rapidamente la società civile. Ciò indusse il CNUCE (e quindi il CNR) a rivedere la propria politica di networking: scartando la scelta OSI a favore del TCP/IP.</p>
</body>
</html>